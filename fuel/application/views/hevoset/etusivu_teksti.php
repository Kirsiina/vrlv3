<p>VRL pitää virtuaalista hevosrekisteriä, jonka tarkoitus on koota kattava tietokanta virtuaalimaailmassa vaikuttavista ja vaikuttaneista hevosista. Vain VRL-tunnuksen rekisteröineet jäsenet voivat rekisteröidä virtuaalihevosia. Rekisteriin tallennetaan mm. hevosen sukutaulu, jälkeläistiedot sekä VRL:n alaisten kilpailujen statistiikkaa.</p>

<p>Kaikki rekisteröidyt hevoset saavat rekisterinumeron eli VH-numeron. Rekisterinumerot ovat muotoa VH00-000-0000, jossa ensimmäinen luku kertoo rekisteröintivuoden, toinen hevosen rodun ja kolmas hevosen järjestysnumeron rodun ja vuoden mukaan. Ennen vuotta 2010 rekisteröityjen hevosten VH-numerot ovat muotoa VH-00000.</p>

<h2>Mikä on virtuaalihevonen?</h2>
<p>Virtuaalihevoset ovat harrastajien keksimiä vain internetissä olemassa olevia hevosia, joita kasvatetaan ja kilpailutetaan kuten oikeitakin hevosia. Hevosilla on omat verkkosivut, joissa on yleensä perustietojen lisäksi esimerkiksi hevosta esittävä kuva sekä luonnekuvaus ja mahdollisia kilpailutuloksia.</p>
